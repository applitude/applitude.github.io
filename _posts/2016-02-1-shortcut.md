---
layout: post
title: Bedriftsbesøk
---
##Bedriftsbesøk hos Shortcut
<img src="static/img/Bedriftsbesok.jpg" align="right"/>
**Fredag den 29.1 var flere medlemmer i Applitude på besøk hos Shortcut, som er Norges ledende appbyrå. Besøket besto av en to timers Q&A, samt en omvisning.**

Til sammen 8 stykker fra Applitude troppet opp fredag ettermiddag for å besøke Shortcut i deres lokaler i Oslo sentrum. Shortcut i seg selv er ingen liten bedrift og kan skryte av 30 ansatte som har levert apper til mange bedrifter i flere år. Deres første app kom i 2008, samme året som App Store så dagens lys, og de har siden den gang bare fortsatt. Derfor kan man trygt si at det var en spent gjeng som møtte opp hos dem.

Da vi kom inn til dem ble vi vist inn i et møterom, fikk servert godteri (hvordan bli likt på 1, 2, 3) og kaffe (enda bedre, om mulig). I tillegg fikk vi vrenge hjernen om det vi måtte komme på av spørsmål til programmereren og designeren som hadde satt av tid til oss.

Vi lærte mye på dette besøket, blant annet om gjennomføring av et prosjekt, og hvordan et prosjekt kan gjennomføres. I Shortcut sitt tilfelle, så bruker de en tilpasset versjon av Scrum, en systemutviklingsmodell. I tillegg virker det som om de har en ganske variert hverdag. Se for eksempel på et av prosjektene de jobber med nå, da er de kun på kontoret på fredager, mens de er ute hos kunden de andre hverdagene!

Avslutningsvis fikk vi en kjapp omvisning i de to etasjene Shortcut disponerer. Her fikk man skue fine og lyse omgivelser, flerfoldige terminalvinduer, samt ansatte som trivdes med det de drev med.

Alt i alt ble vi enige om at det var et kult og læringsrikt besøk, hvor vi fikk et lite innblikk i hvordan livet er hos Shortcut, samt om hvordan bransjen fungerer. Helt til slutt vil vi i Applitude igjen rette en stor takk til Shortcut som tok seg tid til oss.
